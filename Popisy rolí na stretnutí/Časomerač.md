![alt text][logo]

# Časomerač
Jednou zo zručností, ktorú v Toastmasters trénujeme, je schopnosť vyjadriť sa v určenom čase. Časomerač je zodpovedný za monitorovanie času pre každý úsek stretnutia a pre každého rečníka.

## Prečo je rola dôležitá?
**Touto rolou sa zlepšia vaše zručnosti v oblasti časového manažmentu.** Zároveň je to nevýhnutná rola pre správny priebeh stretnutia. Každý rečník si musí uvedomovať, že dostal na pódiu priestor len na istý, presne daný čas. Tento čas by mal využiť čo najefektívnejšie.

## Čo všetko je vašou úlohou?
Ako časomerač:
- Dostanete signalizačné kartičky. Sú tri: zelená, žltá a červená
- Tieto kartičky počas stretnutia ukazujete rečníkovi a on tak získa približnú informáciu o tom, koľko času využil
- Na začiatku stretnutia vysvetlíte pravidlá merania času, význam kartičiek, a názorne kartičky predvediete ostatným
- Počas stretnutia meráte čas rečníkom a po vyzvaní moderátorom meráte aj čas určený na napísanie spätnej väzby, hlasovania, či trvanie prestávky
- Na konci stretnutia oznámite mená rečníkov spolu s informáciou o tom, koľko času využili. Po skončení stretnutia kartičky vráťte

Na niektoré body sa teraz pozrieme podrobnejšie.

## Potrebné vybavenie
- Signalizačné kartičky. Sú súčasťou vybavenia klubu. V prípade, že neviete, kde sú, kontaktujte technického vedúceho, súhrnného hodnotiteľa alebo moderátora stretnutia
- Ako alternatívu môžete použiť oficiálnu Android/iOS aplikáciu Toastmasters International. Príslušná farba sa zobrazí na obrazovke vášho telefónu
- Na meranie času môžete využiť vyššie spomenutú aplikáciu alebo akýkoľvek iný prostriedok, napríklad stopky v hodinkách

> Poznámka: Pri online stretnutiach kartičky k dispozícii nemáte. Skúste improvizovať. Môžete na kameru ukazovať farebné papiere, využiť virtuálne pozadie v Zoome, alebo si môžete vymyslieť niečo iné.

## Meranie času rolám
- Vašou hlavnou úlohou je merať rečníkom čas. Každý rečník má vyhradený čas - spodný limit, stredný a horný. Je uvedený v agende stretnutia u každej položky. Napríklad: 5:00 6:00 7:00
- Po dosiahnutí času 5:00 ukážete rečníkovi zelenú kartičku, v čase 6:00 žltú a v čase 7:00 červenú kartičku
- Za nedodržanie časového limitu považujeme to, ak rečník skončí pod spodným limitom (v tomto prípade 5:00) alebo prekročí horný limit (7:00) o viac ako 30 sekúnd. V takomto prípade môže moderátor prejav prerušiť
- U každého rečníka si poznačte jeho čas. Spomeniete ho vo vašom záverečnom hodnotení

> V agende nemajú všetky položky uvedený časový limit. Tam, kde nie je, čas merať nemusíte.

## Meranie času pre moderátora
- Občas vás moderátor môže vyzvať, aby ste mu zmerali čas, napríklad minútu na hodnotenie rečníka. V takomto prípade sa riaďte jeho pokynmi
- Takisto po ohlásení prestávky spustíte stopky, zvyčajne na 10 minút (viď agendu), a následne oznámite moderátorovi, že limit uplynul

## Sledovanie, či dodržiavame časový harmonogram
- Ako časomerač tiež sledujete, či sme začali program načas, či prestávka trvala toľko, koľko mala, atď. Na záver to môžete spomenúť vo vašom hodnotení

## Vaše záverečné hodnotenie:
- Zvyčajne predchádza súhrnnému hodnoteniu a je to posledná kvantitatívna rola. Je to preto, aby ste mohli zmerať čas čo najviac rečníkom
- U každého rečníka oznámite jeho rolu a čas, ktorý dosiahol. Ak rečník prekročil limit, tiež by ste to mali spomenúť
- Takisto by ste mali spomenúť, ako sme dodržali časový plán agendy. Teda: "Začali sme s trojminútovým meškaním... Prestávka trvala o minútu dlhšie... atď."

[logo]: https://github.com/toastmasters-kosice/graficke-podklady/raw/main/Log%C3%A1/%C5%A0tandardn%C3%A9%20zmen%C5%A1en%C3%A9%20logo%20TMKE.png "Logo Toastmasters Košice"
