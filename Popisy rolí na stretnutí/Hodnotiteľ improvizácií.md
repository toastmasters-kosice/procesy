![alt text][logo]

# Hodnotiteľ improvizácií
Hodnotenia sú neoddeliteľnou súčasťou vzdelávania v Toastmasters. Ako hodnotitelia sa snažíte pozorne sledovať prejavy ostatných členov a následne ich zhodnotíte. Inokedy budú zase oni hodnotiť vás.

## Prečo je rola dôležitá?
**Touto rolou sa zlepšuje vaše aktívne počúvanie, kritické myslenie a tiež sa zlepšujú vaše zručnosti v dávaní pozitívnej spätnej väzby.** Oproti hodnoteniam pripravených prejavov je táto rola ťažšia v tom, že nemáte toľko času dopredu sa na hodnotenie pripraviť a hodnotíte piatich rečníkov namiesto jedného. Časom sa naučíte rýchlo a efektívne rozhodovať a sústrediť sa na to, čo je podstatné.

## Počas prejavu
- Snažte sa pozorne sledovať a počúvať rečníkov
- Držali sa improvizátori témy alebo od nej odbočili? Mala improvizácia štruktúru?
- Všímajte si reč tela, ich gestá, prácu s hlasom, dynamiku hlasu, očný kontakt, pohyb po pódiu...
- Môžete si robiť poznámky k prejavom. Čím podrobnejšie, tým lepšie. Avšak nesnažte sa po celý čas pozerať len do papierov

## Hodnotenie improvizácií
- Postupne hodnotíte každého jedného rečníka v improvizáciách. Pred hodnotením môžete spomenúť meno rečníka, a prípadne názov jeho improvizácie, ak to máte v poznámkach
- Povedzte, čo sa vám na improvizácii páčilo a potom spomeňte jeden-dva tipy na zlepšenie. Ideálne je hodnotenie, ktoré obsahuje pozitíva k návrhom na zlepšenie (odporúčaniam) v pomere 2:1
- Váš čas je obmedzený. Na zhodnotenie všetkých rečníkov máte len 2 - 4 minúty. Jednému rečníkovi by ste sa nemali venovať viac ako minútu. Snažte sa o efektívne hodnotenie a povedzte to podstatné, čo rečníkovi pomôže zlepšiť sa
- Ak vám už čas vyprší a moderátor vás nenechá hodnotenie dokončiť, po stretnutí môžete osloviť improvizátorov a dať im hodnotenie aspoň dodatočne
- (voliteľné) Skúste hodnotiť bez použitia poznámok

## Tipy na záver
- VŽDY SA SÚSTREĎTE NA NIEČO INÉ: Pokiaľ by sa odporúčania mali u jednotlivých improvizátorov opakovať, pokúste sa sústrediť na niečo nové (ak Majke odporučíte povedať jednu myšlienku jednému divákovi, pretože uhýba pohľadom, Igorovi odporučte napr. hlboké dýchanie...)
- UVEĎTE PRI ODPORÚČANIACH ZISK: Je vhodné pri odporúčaní uviesť benefit, ktorý tým improvizátor získa. Napríklad ak odporučíte, aby nabudúce improvizátor pri hľadaní myšlienky pozeral na niekoho konkrétneho (nie do zeme), uveďte aj benefit, že si dotyčný bude myslieť, že to celé takto patrí jemu.

[logo]: https://github.com/toastmasters-kosice/graficke-podklady/raw/master/Log%C3%A1/%C5%A0tandardn%C3%A9%20zmen%C5%A1en%C3%A9%20logo%20TMKE.png "Logo Toastmasters Košice"
