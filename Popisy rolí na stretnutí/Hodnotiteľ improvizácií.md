![alt text][logo]

# Hodnotiteľ improvizácií

## Prečo je rola dôležitá?
**Touto rolou sa zlepšuje tvoje aktívne počúvanie, kritické myslenie a tiež sa zlepšujú tvoje zručnosti v dávaní pozitívnej spätnej väzby.** Oproti hodnoteniam pripravených prejavov je táto rola ťažšia v tom, že hodnotíš hneď po improvizáciách a zároveň hodnotíš päť a viac rečníkov namiesto jedného.

## Čo všetko hodnotíš?
Snaž sa pozorne sledovať a počúvať rečníkov:
- Držali sa improvizátori témy alebo od nej odbočili? Mala improvizácia štruktúru?
- Všímaj si reč tela, ich gestá, prácu s hlasom, dynamiku hlasu, očný kontakt, pohyb po pódiu...
- Môžeš si robiť poznámky k prejavom. Čím konkrétnejšie, tým lepšie, lebo tvoje hodnotenie bude vyzerať profesionálnejšie. Avšak nesnaž sa po celý čas pozerať len do papierov.

> Tip: Skús hodnotiť bez použitia poznámok.

## Na konci stretnutia
- Postupne hodnotíš každého jedného rečníka v improvizáciách. Pred hodnotením spomeň meno rečníka a názov improvizácie.
- Ideálne je hodnotenie, ktoré obsahuje pozitíva k návrhom na zlepšenie (odporúčaniam) v pomere 2:1. To znamená, že u každého rečníka by si mal(a) vyzdvihnúť dve pozitíva a dať mu jedno odporúčanie.

## Tipy
- VŽDY SA SÚSTREĎ NA NIEČO INÉ: Pokiaľ by sa odporúčania mali u jednotlivých improvizátorov opakovať, pokús sa sústrediť na niečo nové. (Ak Majke odporučíš povedať jednu myšlienku jednému divákovi, pretože uhýba pohľadom, Igorovi odporuč napríklad hlboké dýchanie...)
- UVEĎ PRI ODPORÚČANIACH ZISK: Je vhodné pri odporúčaní uviesť benefit, ktorý tým improvizátor získa. Napríklad ak odporučíš, aby nabudúce improvizátor pri hľadaní myšlienky pozeral na niekoho konkrétneho (nie do zeme), uveď aj benefit, že si dotyčný bude myslieť, že to celé takto patrí jemu.
- Tvoj čas je obmedzený. Na zhodnotenie všetkých rečníkov máš len 2-4 minúty. Čas sa pokús rozložiť si rovnomerne (pozn. pretože improvizácií môže byť aj 7-8).
- Ak ti už čas vyprší a moderátor ťa nenechá hodnotenie dokončiť, po stretnutí môžeš osloviť improvizátorov a dať im hodnotenie aspoň dodatočne. 

[logo]: https://github.com/toastmasters-kosice/graficke-podklady/raw/main/Log%C3%A1/%C5%A0tandardn%C3%A9%20zmen%C5%A1en%C3%A9%20logo%20TMKE.png "Logo Toastmasters Košice"
