![alt text][logo]

# Hodnotenia prejavov a improvizácií

Tento dokument popisuje spôsob obsadzovania hodnotiteľov pripravených prejavov a improvizácií, ako aj to, ako by sa mal hodnotiteľ pripraviť, aby bolo hodnotenie kvalitné.

## Hodnotiteľ pripraveného prejavu
> Kvalitne zhodnotiť prejav je častokrát ťažšie ako prejav samotný.

### Obsadzovanie roly
Aby sa mohol hodnotiteľ kvalitne pripraviť, potrebuje vedieť o tom, že bude hodnotiť aspoň niekoľko dní dopredu, ideálne aspoň týždeň. Prejavy máme obsadzované na dlhé obdobie, ale hodnotiteľov častokrát obsadzujeme na poslednú chvíľu. Ak chceme zvýšiť kvalitu klubu, musíme to zmeniť:
- Hodnotiteľov bude obsadzovať moderátor stretnutia
- Pri výbere hodnotiteľa by mal brať ohľad na jeho schopnosti, aby sa nestalo, že nový člen dostane hodnotiť náročný projekt. Ak si výberom moderátor nie je istý, môže osloviť viceprezidenta pre vzdelávanie (VPE), ktorý má o členoch prehľad
- Viceprezident pre vzdelávanie (VPE) moderátorovi s obsadzovaním pomôže, ak ho o to moderátor požiada
- VPE sám nevyvíja žiadnu aktivitu. Ak chce urobiť zmeny v hodnotiteľoch, skonzultuje to s moderátorom stretnutia
- Pokiaľ má člen prejav z projektu Evaluation and Feedback II, VPE alebo moderátor osloví hodnotiteľa jeho prvého prejavu. Tento hodnotiteľ je najvhodnejší na to, aby posúdil zlepšenie. Ak nebude hodnotiteľ súhlasiť alebo nie je dostupný, vtedy ho môže zastúpiť ktokoľvek iný
- Rolu hodnotiteľa si môže vybrať v easy-Speaku sám člen, pokiaľ ešte nie je nikým obsadená
- Moderátor stretnutia alebo VPE môže hodnotiteľa preobsadiť, ak má na to dobrý dôvod (napríklad rečník robí na projekte Evaluation and Feedback II). V takom prípade kontaktuje pôvodného hodnotiteľa a oznámi mu dôvod zmeny
- Táto rola musí byť obsadzovaná medzi prvými, ideálne do 5 dní pred stretnutím. Ak moderátor nestíha, nech osloví VPE, ktorý mu s tým pomôže.

> Tip: Moderátor môže poprosiť hodnotiteľa o uvedenie rečníka. Hodnotiteľ pozná ciele projektu, tému reči a rozprával sa aj s rečníkom. Takto vieme potenciálne zvýšiť kvalitu stretnutia a moderátor bude mať toho menej na starosti.

## Povinnosti rečníka s pripraveným prejavom
Je v záujme rečníka, aby mal hodnotenie čo najkvalitnejšie a mal by sa aktívne zaujímať o svojho hodnotiteľa.

- Hodnotiteľa jeho prejavu nájde rečník v easy-Speaku niekoľko dní pred stretnutím (viď bod vyššie)
- Pokiaľ rečník hodnotiteľa v easy-Speaku nenájde ani tri dni pred stretnutím, rečník osloví VPE a požiada ho o nápravu
- Rečník sa skontaktuje so svojím hodnotiteľom a dodá mu hodnotiaci hárok k projektu. Nájde ho v otvorenom projekte Pathways v časti `Your Evaluation` pod názvom `Evaluation Resource`, viď obrázok nižšie.
- (voliteľne) Rečník hodnotiteľovi povie, v čom sa chce zlepšiť a na aké veci by sa mal hodnotiteľ zamerať vo svojom hodnotení
- (voliteľne) Rečník dodá hodnotiteľovi ďalšie poznámky a oznámi mu čokoľvek, čo by mohlo hodnotiteľovi pomôcť. Napríklad ak rečník vie, že jeho prejav prekročí časový limit, mal by to spomenúť a takisto uviesť, prečo ho nedokáže splniť. Akákoľvek informácia hodnotiteľovi pomôže
- (voliteľne) Rečník sprístupní vopred hodnotiteľovi svoj prejav v písomnej forme, ak ho má k dispozícii
- (voliteľne) Rečník nazdieľa hodnotiteľovi PDF celého projektu z Pathways. Nájde ho v otvorenom projekte Pathways v časti `Your Evaluation` pod názvom `Print My Project`, viď obrázok nižšie.
- (voliteľne) Rečník si môže hodnotiteľa vybrať aj sám. V takom prípade osloví hodnotiteľa a ak bude hodnotiteľ súhlasiť, požiada VPE alebo moderátora stretnutia o priradenie hodnotiteľa k jeho prejavu

> Hodnotiaci hárok si vie stiahnuť aj hodnotiteľ, pokiaľ pozná názov projektu rečníka. Hárky zoradené podľa projektov nájdete prehľadne zoradené v Base Campe a takisto na [stránke Toastmasters International][pathways-resources]. Do vyhľadávacieho poľa zadajte časť alebo celý názov projektu v angličtine.

![Hodnotiace podklady projektu v Pathways][pathways-eval-resources]

### Príprava hodnotiteľa pred stretnutím
Aby hodnotiteľ skutočne posúdil, že rečník projekt splnil, musí v prvom rade poznať kritéria daného projektu.

V nasledujúcich bodoch si popíšeme prípravu hodnotiteľa. Hodnotiteľa by mal kontaktovať rečník, ktorý si ho vie pozrieť v easy-Speaku.

- (voliteľné) Ak vás rečník neosloví, oslovíte ho vy a vyžiadate si podklady, hlavne hodnotiaci hárok
- (voliteľné) Hodnotiaci hárok si viete stiahnuť aj sami. V easy-Speaku si vyhľadajte názov projektu rečníka (nachádza sa pod názvom prejavu, napríklad Evaluation and Feedback I) a následne si stiahnite hárok z [tejto stránky][pathways-resources] (pozrite tip vyššie).
- Preštudujte si hodnotiaci hárok. Ten obsahuje kritériá, ktoré má rečník splniť. Pre vlastnosti prejavu hodnotené na škále 1 - 5 (ako napr. tón hlasu) obsahuje hárok na tretej strane podrobné kritériá, čo má rečník splniť na udelenie jednej až piatich hviezd
- (voliteľné) Ak vám rečník dodá aj ďalšie podklady, v rámci časových možností si preštudujte aj tie. Pomôžu vám lepšie sa pripraviť. Odporúčame pozrieť hlavne PDF s celým projektom. Je oveľa podrobnejší ako hodnotiaci hárok, ale budete úplne presne vedieť, čo má rečník splniť
- Ak vás rečník osloví, prediskutujte s ním, čo sú jeho ciele. Budete lepšie vedieť, na čo sa zamerať vo vašom hodnotení (napríklad, rečník chce popracovať na očnom kontakte, a preto sa na túto časť viac zameriate)
- (voliteľné) Ak sa rečník s hodnotiteľom nespojil, hodnotiteľ za ním môže zájsť pred začiatkom stretnutia a aspoň zbežne sa opýtať na jeho ciele a na čo sa zamerať

### Práca hodnotiteľa počas prejavu
- Hodnotiteľ sa snaží pozorne sledovať rečníka, pričom sa predovšetkým zameriava na kritéria uvedené na prvej strane hodnotiaceho hárku a v druhom rade na veci, u ktorých mu rečník spomenul, že na nich pracuje, a chce mať podrobné hodnotenie (napr. očný kontakt)
- Hodnotiteľ si robí poznámky z prejavu rečníka. Čím podrobnejšie, tým lepšie. Avšak nemal by stráviť celú dobu prejavu iba písaním poznámok - musí sa sústrediť na rečníka, na jeho gestá, očný kontakt, prácu s publikom, prácu s hlasom...

### Hodnotenie pripraveného prejavu
Na hodnotenie pripraveného prejavu existuje overený spôsob, ktorý odporúčajú aj v Toastmasters International. Podrobne je popísaný v jednom z projektov, v ktorom sa rozoberá práve hodnotenie prejavov. V krátkosti si popíšeme, ako by to malo vyzerať:
- Rečníka vždy hodnoťte vzhľadom k cieľom jeho projektu
- Začnete tým, že predstavíte projekt rečníka. Aký má názov a hlavne, čo bolo cieľom projektu. Inými slovami, poviete, čo idete hodnotiť
- V ďalšej časti poviete, čo sa vám na prejave páčilo. Môžete citovať aj konkrétne pasáže prejavu, ak ich máte poznačené. Čím konkrétnejší budete, tým lepšie
- Následujú návrhy na zlepšenie. Odporúčame vám uviesť aspoň 1-2 návrhy. Žiadny prejav nie je dokonalý a u každého rečníka viete nájsť odporúčania, kam sa vie posunúť. Buďte konkrétni a pokiaľ je to možné, dávajte príklady, ako to má robiť
- Oznámte rečníkovi, či prejav *splnil* alebo *nesplnil*. Pokiaľ ho nesplnil, povedzte hlavný dôvod a odporučte rečníkovi zopakovať si prejav
- Na záver vaše hodnotenie zakončite povzbudením rečníka. Môžete zhrnúť niektoré pozitíva do jednej-dvoch viet a následne zakončiť v duchu, že sa tešíte zo zlepšení rečníka a že sa tešíte na jeho ďalšie prejavy
- (voliteľné) Hodnoťte bez použitia poznámok
- (voliteľné) Ak hodnotiteľ rečníka v klube pozná dlhšie a vníma jeho pokrok, môže to tiež spomenúť v hodnotení. Opäť ideálne konkrétne príklady.

> Na hodnotenie pripraveného prejavu máte vyhradený čas 2 - 3 minúty. Snažte sa ho využiť rozumne a hovorte k veci.
> Niektoré časti spätnej väzby je dobré povedať rečníkovi medzi štyrmi očami. Dobre zvážte, čo poviete verejne a čo patrí len jemu.

### Práca hodnotiteľa po prejave
Práca hodnotiteľa nekončí hodnotením rečníka. Ešte musí vyplniť hodnotiaci hárok a odovzdať ho rečníkovi. V tomto hárku vie napísať podrobnú spätnú väzbu a mal by si dať záležať na tom, aby to spravil poctivo - pomáha rečníkovi zlepšovať sa.

> Každý hodnotiteľ je inokedy sám rečník. Preto robte vašu úlohu dôkladne. Aj vy chcete, aby vás niekto iný dobre zhodnotil.

Hodnotiteľ odovzdá rečníkovi vyplnený hodnotiaci hárok buď osobne, alebo mu ho pošle e-mailom. Hodnotiteľ by mal odovzdať hárok najneskôr na najbližšom stretnutí, kde bude rečník prítomný. Ak hodnotiteľ hárok neodovzdá, je v záujme rečníka dožadovať sa ho.

> Tip: Hodnotiaci hárok v PDF viete vyplniť aj elektronicky, vďaka čomu je dobre čitateľný. Ak nemáte platený Adobe Acrobat, existujú aj rôzne bezplatné programy a online služby, napríklad [PDF Escape][pdf-escape].

## Hodnotiteľ improvizácií
Táto rola je v mnohom podobná hodnotiteľovi pripraveného prejavu, ale nie je taká náročná na prípravu. Preto nie je kritické, aby bola obsadená dostatočne dopredu. Nebudeme ju podrobne rozoberať. Namiesto toho popíšeme hlavné rozdiely oproti hodnotiteľovi pripravovaného prejavu.

### Obsadzovanie roly
- Rolu si môže vybrať sám člen alebo ju obsadí moderátor stretnutia alebo viceprezident pre vzdelávanie (VPE)
- Rolu nie je kritické obsadzovať dostatočne dopredu. Stačí, aby bola obsadená najneskôr v deň stretnutia. V krajnom prípade tesne pred začiatkom stretnutia.

### Práca hodnotiteľa počas improvizácií
- Hodnotiteľ si robí poznámky ku všetkým improvizáciám. Čím podrobnejšie, tým lepšie. Avšak nemal by stráviť celú dobu iba písaním poznámok - musí sa sústrediť na rečníkov, na ich gestá, očný kontakt, prácu s publikom, prácu s hlasom...

### Hodnotenie improvizácií
- Postupne hodnotíte každého jedného rečníka v improvizáciách. Pred hodnotením spomeňte meno rečníka a voliteľne tiež názov jeho improvizácie, ak to máte v poznámkach
- Povedzte, čo sa vám na improvizácii páčilo a potom spomeňte jeden-dva tipy na zlepšenie. Ideálne je hodnotenie, ktoré obsahuje pozitíva k návrhom na zlepšenie v pomere 2:1
- Váš čas je obmedzený. Na zhodnotenie všetkých rečníkov máte len 2 - 4 minúty. Jednému rečníkovi sa nemôžete venovať viac ako minútu. Snažte sa o efektívne hodnotenie a povedzte to podstatné, čo rečníkovi pomôže zlepšiť sa
- Ak vám už čas vyprší a moderátor vás nenechá hodnotenie dokončiť, po stretnutí môžete osloviť improvizátorov a dať im hodnotenie aspoň dodatočne
- (voliteľné) Hodnoťte bez použitia poznámok

> Na hodnotenie improvizácií máte vyhradený čas 2 - 4 minúty. Snažte sa ho využiť rozumne a hovorte k veci. Žiadneho rečníka nehodnoťte dlhšie ako minútu, nemuseli by ste stihnúť zhodnotiť všetkých.

[logo]: https://github.com/toastmasters-kosice/graficke-podklady/raw/master/Log%C3%A1/%C5%A0tandardn%C3%A9%20zmen%C5%A1en%C3%A9%20logo%20TMKE.png "Logo Toastmasters Košice"
[pathways-resources]: https://www.toastmasters.org/resources/resource-library?c=%7B01B94FC3-FC65-4308-8CB2-6193718ED156%7D
[pathways-eval-resources]: https://github.com/toastmasters-kosice/graficke-podklady/raw/master/Sn%C3%ADmky%20obrazovky/Pathways/pathways-project-resources.png
[pdf-escape]: https://www.pdfescape.com/
