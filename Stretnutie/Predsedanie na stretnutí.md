![alt text][logo]

# Predsedanie na stretnutí

Tento dokument popisuje, ako by malo vyzerať predsedanie na stretnutiach Toastmasters Košice. Vychádza z článku od Roberta Kienzleho, ktorý nájdete [na LinkedIne][article-linkedin] alebo v mierne pozmenenej verzii aj v [časopise Toastmasters][article-tmi].

## Podmienky na obsadenie roly
Podľa oficiálnych dokumentov by mal rolu predsedajúceho vždy vykonávať predseda klubu a v jeho neprítomnosti ho má zastúpiť viceprezident pre vzdelávanie. Prezident aj VPE však môžu rolu delegovať aj na iných vedúcich v klube, aby tiež rástli

V našom klube môže rolu vykonávať ktorýkoľvek vedúci, ale dávame príležitosť predsedať na stretnutí aj ďalším členom. Rolu obsadzuje moderátor stretnutia, avšak môže ju obsadiť aj VPE. Pokiaľ je rola neobsadená, stretnutie otvára moderátor.

> Ak je moderátor súčasne aj predsedajúci, mal by jasne oddeliť predsedanie od jeho úvodnej reči moderátora. Časomerač má inak problém správne zaznamenať čas.

## Ako by malo predsedanie vyzerať?
Organizácia Toastmasters International nevytvorila žiadny oficiálny návod, ale vychádzame z článku spomenutého vyššie. Myslíme si, že stretnutia amerických klubov sa najbližšie približujú tomu, ako by to malo vyzerať. Každý klub si samozrejme pravidlá upravuje podľa seba.

### Otvorenie stretnutia
1. Začnite načas. Aj keď ľudia meškajú, nemali by zdržiavať zvyšok stretnutia.
2. Zvolajte začiatok stretnutia a uvítajte zopár vetami členov aj hostí. Dávajte si pozor, aby ste neukradli javisko moderátorovi stretnutia. Moderátor kreatívne uvedie stretnutie a jeho tému. Snažte sa, aby bolo úvodne predsedanie krátke, k veci a týkalo sa záležitostí klubu.
3. Predstavte organizáciu, pokiaľ máte hostí, ktorí Toastmasters nepoznajú. Vždy nechajte niekoho prečítať misiu Toastmasters.
4. Predstavte váš klub a to, ako sa líši od ostatných klubov, ak máte hostí, ktorí váš konkrétny klub nepoznajú.
5. Poproste hostí, aby sa predstavili. Môžete osloviť všetkých hostí, alebo len tých, ktorí prišli prvýkrát - podľa časových možností a počtu hostí. Je dobrý nápad dať im časový limit a tri otázky na zodpovedanie, napríklad "Za 15 alebo menej sekúnd nám povedz naše meno, čím sa živíš a tvoju obľúbenú hudobnú skupinu." Buďte kreatívni.
6. Požiadajte o oznamy pred začiatkom stretnutia. Ide o veci, ktoré treba povedať pred začiatkom stretnutia, napríklad, že má VPE hárok s dochádzkou, ktorý treba podať ďalej. Obyčajne záležitosti klubu môžu byť povedané na konci stretnutia alebo po prestávke. Nechceme ľudí unudiť s priveľkým množstvom správ.
7. Spýtajte sa moderátora, či sú v agende nejaké zmeny.
8. Uveďte rolu moderátora a predstavte moderátora stretnutia.

> Predsedanie na online stretnutiach by malo byť svižné a prejsť rýchlo k veci. Je dokázané, že pozornosť členov na stretnutiach v online prostredí klesá oveľa rýchlejšie a preto by sme mali stretnutia skrátiť tak, aby boli svižné. Takéto stretnutia sa nám už osvedčili a ľudia sa k nám radi opakovane vracajú. Z viacero hostí sa už stali členovia. Je na uvážení predsedajúceho, čo do úvodu zahrnie. Zo skúseností však *neodporúčame* dávať úvodné kolečko na každého hosťa, hlavne, keď je prihlásených viac ako 10 ľudí. Úvod stretnutia tak trvá dlho a narúša sa tá dynamickosť a svižnosť.

Na Slovensku sa predsedania výrazne líšia klub od klubu. Skoro žiadny klub nečíta misiu Toastmasters a ani svoj klub bližšie nepredstavuje. Naopak, úvodné kolečko s otázkou na hostí robí väčšina klubov a pýtajú sa vždy všetkých. V našom klube úvodné kolečko zaužívané nie je a odporúčame osloviť len zopár hostí alebo túto časť úplne vynechať, hlavne pri online stretnutiach. Ako dobrá alternatíva sa nám ukázalo nezáväzné zhováranie sa s hosťami ešte pred stretnutím, takže keď stretnutie začne, už sú ľudia uvoľnení a rozrozprávaní.

V našom klube si naopak predsedajúci častokrát pripravil úvodný mini-prejav k téme stretnutia. Túto časť odporúčame prenechávať moderátorovi tak, ako je aj spomenuté vyššie. Úvodný prejav k téme stretnutia je tiež možné vynechať a bude to na uvážení moderátora. Takisto berte do úvahy, či máte na stretnutí hostí z iných klubov alebo hostí, ktorí o Toastmasters nič nevedia. Nemá zmysel čítať misiu, ak ju všetci poznajú. A nemá zmysel predstavovať klub, ak sú na stretnutí len členovia bez hostí. Pravidlá aplikujte podľa vlastného uváženia.

### Uzavretie stretnutia
> Poznámka: V našom klube stretnutie uzatvára moderátor, v iných kluboch to robí predsedajúci. Každopádne odporúčame riadiť sa nasledujúcimi bodmi.
1. Poďakujte moderátorovi za prácu a vyzvite ľudí na záverečný potlesk. Ak stretnutie uzatvárate ako moderátor, ignorujte tento bod.
2. (voliteľné) Opýtajte sa členov klubu, či majú nejaké záležitosti klubu, ktoré chcú predniesť. Uistite sa, že budete viesť všetky podnety, diskusie a hlasovanie (podľa postupov, ktoré si zvolil klub dodržiavať).
3. Spýtajte sa, či sú nejaké oznamy. Medzi bežné oznamy patria pozvánky na podujatia iných klubov a tiež môže VPE využiť príležitosť, aby sa uistil, že plánovaný moderátor najbližšieho stretnutia súhlasí s moderovaním.
4. (voliteľné) Ak je čas, požiadajte hostí o ich komentáre po stretnutí.
5. Oznámte nasledujúce stretnutie, všetkých naňho pozvite a stretnutie odročte. Ak je po stretnutí afterpárty alebo iné podujatie, tiež to môžete oznámiť.

V našom klube bod 2 aktuálne neuplatňujeme a bod 4 uplatňujeme výnimočne. V iných kluboch zvyčajne robia "kolečko" podobne ako v úvode stretnutia a pýtajú sa každého člena, čo sa mu na stretnutí páčilo a čo si odnáša. Zavedenie kolečka bude aj naďalej voliteľné a na rozhodnutí moderátora alebo predsedajúceho.

> U online stretnutí by sme sa mali snažiť o skrátenie záveru na minimum. Jedna až tri minúty stačia. Hostia sú už po hodine a pol unavení a nechcú tráviť na stretnutí ďalších 15 minút. Pozvite ich na afterpárty, kde je atmosféra viac uvoľnená a môžete pokračovať v otázkach a diskusiách tam.

## Misia klubov Toastmasters
> Poskytujeme podporné a pozitívne prostredie, v ktorom členom umožňujeme rozvinúť v sebe rečnícke a líderské zručnosti, čím získajú väčšie sebavedomie a osobnostný rast.
> — <cite>[stránka TMI][toastmasters-mission]</cite>

[logo]: https://github.com/toastmasters-kosice/graficke-podklady/raw/master/Log%C3%A1/%C5%A0tandardn%C3%A9%20zmen%C5%A1en%C3%A9%20logo%20TMKE.png "Logo Toastmasters Košice"
[article-linkedin]: https://www.linkedin.com/pulse/when-you-chairperson-toastmasters-meeting-robert-kienzle/
[article-tmi]: https://www.toastmasters.org/Magazine/Magazine-Issues/2016/Nov2016/Role
[toastmasters-mission]: https://www.toastmasters.org/about/our-mission
